X. Psalterium beatae Mariae V.
auctore Edmundo cantuariensi.

Prima Quinquagena. ยน

1. Ave, virgo, lignum mite,
Quae dedisti fructum vitae
Saluti fidelium,
Genuisti Christum Iesum,
Sed pudoris non est laesum
Nec defluxit folium.

2. Ave, virgo, stella maris,
Disciplina salutaris,
Nos emunda vitio,
Te permittas apprehendi
Per exemplum te sequendi,
Ne nos tangat ultio.

3. Ave, nostri salus morbi,
Per quam vita datur orbi
Nato Dei filio,
Per quam hostis ars confusa
Et in plebem est effusa
Dei benedictio.

4. Ave, virgo, fons signatus,
Quem signavit Christus natus
Vultus sui lumine,
Dum in ortu creatoris
Stat illaesus flos pudoris
obumbrante flamine.

5. Ave, domus castitatis.
Templum purum sanctitatis,
Dei plena gratia,
Nostram offer Christo precem,
Nostri cordis purga faecem
Delictorum venia.

6. Ave, virgo, caeli scala,
Fraudes hostis, mundi mala,
Pugnam carnis reprime,
Confundantur, erubescant,
Conturbentur et tabescant
Omnes hostes animae.

7. Ave, cuius cor lustravit,
Cuius alvum consecravit
Superna dignatio,
Cuius renes, cuius caro
Nil hauserunt ex amaro
Peccati contagio.

8. Ave, luna, quam fundavit
Sol, qui mundum visitavit
Apparens hominibus,
Cum est nostri recordatae,
Paulo minus minoratus
A supernis civibus.

9. Ave, virgo, Dei thronus,
In quo sedet solus bonus,
Qui non habet similem,
Qui perfecit meam causam,
Dum per portam exit clausam.
Carnem sumens fragilem.

10. Ave, Dei templum sanctum,
Peccatoris audi planctum
Et cordis suspiria,
Dei caelum, Dei sedes,
Duc et rege nostros pedes
Ad caeli sedilia.

